Stockholmsmelodi
SV

Se hur hela Uppland står i lågor
Kvällssol brinner bortom Solna skog
Grön som ärg emot violetta vågor
Brunnsviksvassen står där gäddan slog
Långt i syd mot bleknad himmel blänker
Fönstrens rad som guld på Södermalm
Och på slottet vakten flaggan sänker
Stockholm svalkas efter dagens kvalm

Men, i nätta flockar som buketter
Av syrener, rosor och tulpan
Stockholms unga damer och koketter
Flockas runt, kring Feiths och Röda Kvarn
Och i crèmelackblank tvåsitsbilar
Färdas unga herrar som Fortuna smekt
I ett skymningsregn av Amors pilar
Skjutna halvt på allvar, halvt på lek

Stockholm, i ditt sköte vill jag drömma
Sorglöst, när din aftontimma slår!
Gamla minnen, nya syner strömma
Vänliga emot mig där jag går
När din vårnatt dunkelmjukt får sluta
Dig i famn, från parkens dolda plan
Eko tonar än ur Bellmans luta
Och i Stora Skuggan spelar Pan

Men i nätta flockar som buketter
Av syrener, rosor och tulpan
Stockholms unga damer och koketter
Flockas runt, kring Feiths och Röda kvarn
Dans på Sphinxen, kärleksnatt på China!
"Stulen lycka" går på Rivoli
Såg du "Bleka Greven" på Regina?
Har du hört "Mitt hjärtas melodi"? 